# Simonas Rėksnys: mitas, kad visi teisininkai milijonieriai

[Deimantė Zailskaitė](https://www.respublika.lt/uploads/documents/bj_03_15a.pdf)

Vilniuje gyvenantis Simonas Rėksnys buvo ypatingas vaikas, nes skaityti
ir rašyti pradėjo vos dvejų. O būdamas ketverių jau mokėjo visų pasaulio
šalių sostines. Tad nieko keisto, kad iš pirmos klasės buvo pasiūlyta peršokti
tiesiai į ketvirtą: nutarė, kad žemesnėse jam nebus ką veikti. Dabar 35 metų
Simonas dirba teisininku, moka mažiausiai aštuonias užsienio kalbas, o
telefono numerius renka iš atminties.

- Simonai, iš kur jūsų tokie
neeiliniai sugebėjimai?

- Toks paveldėjimas, sakyčiau.
Tėvukas fizikas, apsigynęs disertaciją, yra iš labai išsilavinusios Čibirų
giminės. Povilas Čibiras buvo profesorius, ilgalaikis VU infekcinių ligų
katedros vedėjas, taip pat Infekcinės
ligoninės vyr.gydytojas ir pirmojo
lietuviško infekcinių ligų vadovėlio
autorius. O mama, būdama nėščia,
valgė labai daug žuvies. Ir dabar
skaičiau apie naujausius mokslo tyrimus, sužinojau, kad žuvyse esantis fosforas labai gerai veikia vaisiaus smegenų vystymąsi. Tai tokie
būtų paveldėjimo faktoriai.

- Kada supratote, kad savo
gebėjimais išsiskiriate iš bendraamžių?

- Galbūt tada, kai septynerių
metų nuėjau į pirmą klasę ir mokyklos vadovai man pasiūlė eiti
tiesiai į ketvirtą, jeigu išlaikysiu
penkių egzaminų sesiją. Tada dar
buvo penkiabalė sistema, reikėjo
išlaikyti ne mažiau kaip ketvertui
visus egzaminus. Ir man pavyko.
Atsimenu, ir diktantą rašiau, tikrino ir matematikos, gamtos pažinimo žinias. Iš karto buvau perkeltas
į ketvirtą klasę.

- Tikriausiai niekad nebuvote paliktas antriems metams?

- Ne, nebuvau. (Juokiasi.)
Mokslus baigiau dešimtukais. Iš
pradžių mokiausi Vilniaus Mykolo
Biržiškos gimnazijoje, nuo aštuntos klasės - Gabijos gimnazijoje
Pašilaičiuose. Aš būdavau metais
dvejais jaunesnis už bendraklasius.
Paskui šešiolikos įstojau į Teisės
fakultetą Vilniaus universitete. Iš
630 stojančiųjų buvau antras pagal balus. Kai sėkmingai baigiau
Teisės fakultetą, iškilo dilema, ką
pasirinkti: ar mokslinį, ar praktinį
kelią. Man labai gerai sekėsi mokslai, teoriniai dalykai, bet vis dėlto
pasirinkau praktiką. Dirbau praktinį juridinį darbą, neužmiršdamas
ir teorijos: 2003 metais išleidau
„Darbo teisės“ knygą. Buvau atsakingasis redaktorius. Dabar reikėtų jau naujo leidinio, nes per tą
laiką daug kas pasikeitė.

- Kodėl pasirinkote būtent
teisę, o ne mediciną, kaip žinomas jūsų giminaitis? Ar giminėje būta teisininkų?

- Teisininkų buvo ir yra. Giminėje yra du Rėksniai: vienas advokatas Juozas Rėksnys, o kitas -
Vilniaus miesto vyr.prokuroro pavaduotojas Julius Rėksnys. Medicinos nesirinkau, nes nenorėjau
ilgai mokytis.

- Bet teisininko darbas jums
patinka?

- Žinoma, teisininko darbas man
patinka, nors jis susijęs su labai
dideliais pinigais ir su didesniu
stresu, bet aš neįsivaizduoju savęs
kitos profesijos atstovu. Kol buvau
advokato padėjėjas nuo 2007 iki
2010 metų, turėdavau būti universalus. Pagal dabartinę koncepciją
advokato padėjėjas turi išmanyti
visas teisės šakas. Tiek tarptautinę,
tiek nacionalinę teisę. O paskui nuo
2010 metų pradėjau specializuotis
tarptautinės privatinės teisės srityje - tai teisės šaka, apimanti visuomeninius santykius su užsienio
elementu, kai šalys priklauso skirtingoms valstybėms. Mano klientai - užsienio firmos, kurios turi interesų Lietuvoje. Ir Lietuvos įmonės,
kurios turi interesų užsienyje.

- Šiuo atveju labai praverčia
tai, kad mokate nemažai užsienio kalbų, netgi vertėjaujate. Kokiomis kalbomis lengvai
bendraujate?

- Lietuvių, rusų, anglų, lenkų,
vokiečių, italų, prancūzų, norvegų, danų... Kalbų mokymasis -
mano hobis, suderintas su darbu.
Pavyzdžiui, studijų metais aš esu
lydėjęs turistų grupes ir vedęs
ekskursijas italakalbiams. Be abejo, tai labai padėjo tobulinti kalbą.
Vieną kartą buvo toks užsakymas: dvi savaites su viena kliente ir vairuotoju važiuoti nuo Vilniaus iki Talino ir nuolat mašinoje
bendrauti. Kalba susidomiu, kai
yra atitinkamos srities klientų -
nori nenori turi išmokti kalbą. Bet
vis tiek reikia toje šalyje pabuvoti,
kad žinias užfiksuotum atmintyje.

- Dabar kaip teisininkas
atstovaujate vienai Japonijos
kompanijai. Turbūt jau neblogai
mokate ir japoniškai?

- Japonų dar mokausi. Ten du
tūkstančiai hieroglifų ir akis besimokant galima pagadinti. Užtat labai daug japonų vaikšto su akiniais.
(Šypsosi.) Tų hieroglifų šifravimas
jiems gal įprastas, bet mums tai
visiškai ne.

- Dažnas atvejis, kad žmonės baigia teisės studijas, tačiau nežino, ką toliau veikti su
ką tik iškeptu diplomu...

- Iš tikrųjų yra problema, kad
labai daug teisininkų rengiama, bet
mažai, sakyčiau, kvalifikuotų teisininkų. Pavyzdžiui, teisėjų trūksta,
teismai apsivertę bylomis. Teko
matyti, kad eilės driekiasi į teismus. Ir dar yra mitas, kad visi teisininkai - milijonieriai ir kad juos
reikia dar labiau apmokestinti, nes
ir taip labai daug uždirba. Iš tikrųjų
taip nėra, nes rinka labai dinamiška ir labai padalyta: jeigu būsi per
brangus, į tave niekas nesikreips,
nes iš karto atsiras dešimt paslaugas siūlančių pigiau.

- Bet tikriausiai ir neskurstate?

- Be abejo, išgyvenu ir dar išlaikau savo tėvus, kurie gauna nedideles pensijas. Gyvendamas su tėvais
S.Konarskio gatvėje, aplinkui matau
daug skurdo. Pavyzdžiui, mūsų kieme stovi konteineriai, tai nebūna dienos, kad po juos kažkas nesiraustų.
Beveik visada kažką matau ir man
būna labai gaila.

- Ar svarstėte galimybę iškelti koją iš Lietuvos?

- Kol kas neturiu planų išvykti,
užsienyje visos nišos jau užimtos ir,
norint kažko pasiekti, reikėtų pradėti nuo nulio. Ir problema ta, kad
teisės mokslai yra daugiau vietiniai:
sakykime, yra lietuviška teisė, yra
lenkiška, vokiška teisė, anglosaksų
teisė skiriasi iš esmės...

- Girdėjau, kad vienas iš jūsų klientų yra net šeichas...

- Dėl tų šeichų tai dar nesibaigęs reikalas. Vien dėl to, kad
žmonės yra iš Pakistano, jiems
buvo atsisakyta, diskriminaciniu
pagrindu, duoti vizą. Rimtas verslininkas ketino užsiimti teisėta
veikla - vykdyti verslą Lietuvoje.
Būtų čia sukūręs apie 20 darbo
vietų. Va tokia situacija.

- Tiesa, kad dirbate be užrašų knygutės?

- Taip. Bet galiu pasakyti, kad
dabar atmintis ne tokia, kokia bu

vo dvidešimtmečio. Atsimenu,
buvo romėnų teisės egzaminas.
Trys storiausi tomai po aštuonis
šimtus lapų. Ir aš išpyškinau viską dėstytojui atmintinai, kaip iš
vadovėlio - gavau dešimt ir laimingas išėjau.

- Ar turite bent vieną neigiamą savybę?

- Turiu. Galbūt per lengvai
pasiduodu kitų įtakai. Ir man tas
kainavo daug - kaip ir tas melagingas apkaltinimas 2003 m. Kauno
FNTT, tuo metu labai korumpuota,
labai neprofesionali, kaltino mane
vienos įmonės lėšų pasisavinimu,
daugiau nei trejus metus bylinėjomės, nuo 2003 metų rugpjūčio
12 d. iki 2006 metų rugsėjo 26 d.
Tai buvo labai sunkus ir labai varginantis procesas. Mano klaida -
bendravimas su netinkamais
žmonėmis, kurie buvo godūs ir
negarbingi. Kai viskas pradėjo
aiškėti, byla Kauno prokuratūros
jau buvo perduota į teismą. Ten
pradėjo aiškėti, kad visai kiti žmonės padarė tą nusikaltimą. Tada
įsikišo Generalinė prokuratūra
ir sudėjo visus taškus jau taip,
kaip reikia.

- Galima tik įsivaizduoti,
kiek nervų jums kainavo tie
treji metai bylinėjimosi...

- Ir niekas jų Lietuvoje, deja,
nekompensuos. Aš pažįstu vieną
advokatą, kuris bylinėjosi dėl tyrimų neteisėtai padarytos jam žalos -
tiek moralinės, tiek tiesioginės. Ir
prisiteisė šimtą, du šimtus litų, va
tokias sumas. Tai aš, aišku, nutariau iš viso pamiršti, nesikreipti ir
neeskaluoti pykčio.

- Panašu, kad jūsiškė pavardė visai neatitinka charakterio tipo?

- Tikra tiesa, man nebūdinga
pykti, kelti balso, esu daugiau ramaus būdo. Jeigu būčiau piktas,
būčiau padavęs valstybę į teismą dėl to tyrimo su milijoniniu
ieškiniu. Bet kažką reikia daryti, pavyzdžiui, anglosaksų teisė
garsėja milijoninėmis kompensacijomis. O pas mus niekas tos
žalos neatlygina, nors prokurorai
tampo, tyrėjai tampo metų metus,
paskui pasako: atsiprašome, mes
jus tampėme be reikalo, tyrimą
nutraukiame.

- Žmonės labai dažnai skundžiasi prasta Lietuvos teisine
sistema, esą ją reikėtų keisti iš
pagrindų. O ką manote jūs?

- Aš manau, kad daugiau naujos kartos turėtų ateiti į Lietuvos
teisinę sistemą, su nauju požiūriu. Jau kai kurie mano bendrakursiai, pavyzdžiui, yra teisėjai.
Manau, laikui bėgant susitvarkys
visos bėdos.
